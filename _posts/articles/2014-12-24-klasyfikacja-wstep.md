---
layout: post
title: "Wstęp do klasyfikacji"
excerpt: "Artykul wprowadzajacy pojecie klasyfikacji."
categories: articles
tags: [klasyfikacja, klasyfikator, teoria klasyfikacji, uczenie maszyn]
author: tmkmrcnk
comments: true
share: true
image:
  feature: 
  credit: 
  creditlink:
---

### Czym jest klasyfikacja?
 
Klasyfikacja polega na przypisaniu danej rzeczy do wcześniej ustalonej klasy bądź też kategorii. Rzeczy które klasyfikujemy mogą być bardzo konkretne, tak jak fizyczne przedmioty bądź też abstrakcyjne, np. myśli, uczucia. Na przykład szczekające i biegające po parku zwierzę możemy sklasyfikować jako *psa*, a czerwony przedmiot wiszący na drzewie jako *jabłko*. Oczywiście wcześniej musimy sklasyfikować drzewo jako *drzewo*. 
 
Klasyfikować możemy tez rzeczy niematerialne, np. wydarzenia lub sytuacje. Typowe stwierdzenia takie jak *źle się czuję*, *jestem w świetnej formie*, *jestem zmęczony*, wydają się opisywać nasz faktyczny stan, tak na prawdę wyrażają jedynie naszą często subiektywną klasyfikację tego stanu. 

### Klasyfikacja jako funkcja biologiczna

Klasyfikacja jest podstawową funkcją wszystkich żywych organizmów. Każde stworzenie klasyfikuje otaczające je przedmioty,  jako stanowiące zagrożenie, nadające się na pożywienie, znane lub nie, etc. Klasyfikacji poddawane są również inne organizmy żywe, czy należą do tego samego gatunku, czy są przyjazne czy wrogie, etc. Klasyfikacją jest również wybór kierunku i prędkości ruchu, ocena sytuacji - bezpieczna vs. niebezpieczna, etc. Klasyfikacja jest więc bezpośrednim wynikiem naszych podstawowych funkcji biologicznych: percepcji, zdolności do przemieszczania się i manipulowania innymi przedmiotami.

### Klasyfikacja  w codziennym życiu
 
Analizując symptomy takie jak katar i kaszel stwierdzamy u siebie przeziębienie, z kolei wysoką temperaturę możemy sklasyfikować jako objaw grypy itd. Klasyfikacji choroby dokonuje też lekarz i nawet samo stwierdzenie czy pacjent jest chory lub nie jest przykładem klasyfikacji. Wynik takiej klasyfikacji oczywiście może być błędny. 
 
Klasyfikacji używamy również do rozpoznawania znanych nam przedmiotów np. samochodu sąsiada na parkingu, okładki książki, bądź też typów przedmiotów, np. marki samochodu, rasy psa, itd. Widząc przelotnie twarz bądź też sylwetkę, przypisujemy ją do znanej nam osoby lub też klasyfikujemy jako osobę nieznaną. 
 
Bardzo często klasyfikujemy również sytuacje w których się znajdujemy, np. stan zagrożenia, nasze stosunki z szefem, lub też stan naszych finansów. Czytając artykuł w gazecie często klasyfikujemy wyrażane w nim poglądy jako np. lewicowe lub prawicowe, lub też zgodne lub sprzeczne z naszymi. Z kolei słuchając wypowiedzi nieznanego nam polityka, potrafimy zaklasyfikować go, na podstawie tego co mówi, do konkretnej partii. Często też klasyfikujemy taką wypowiedź jako madrą lub glupią, przekonywujacą lub nie, itd.

### Niepewność w klasyfikacji
 
Większość klasyfikacji, których dokonujemy jest obarczona pewnym stopniem niepewności: *chyba znów się spóźnię do pracy*, *ta kobieta to chyba jest Joanna*. Często też przypisujemy niepewnemu wynikowi klasyfikacji wartość prawdopodobieństwa, np. *na 50% będzie dziś padać*, na *90% wygra Bayern*. W potocznym użyciu wartości te rzadko wynikają jednak z rzeczywistych obliczeń lub szacunków. 
 
### Klasyfikacje binarne i wielowartościowe
 
Klasyfikacje mogą być binarne (tj. dwuwartościowe), np. *będzie ładna pogoda*, *to nie jest mój rower*, bądź też wielowartościowe: *ten ptak to dzięcioł czarny*. Każdą klasyfikację wielowartościową można zamienić na zbiór klasyfikacji binarnych. Na przykład rozpoznając markę samochodu, możemy zamienić (wielowartościowe) pytanie: *czy to jest fiat, czy opel, czy mercedes, itd.?*, na szereg pytań: *czy to jest fiat czy nie?*, *czy to jest opel, czy nie?*, *czy to jest mercedes czy nie?, itd. Takie przeformułowanie problemu jest często stosowane w praktyce, gdy do klasyfikacji używamy komputera z odpowiednim oprogramowaniem.

### Klasyfikacja w analityce biznesowej
 
Klasyfikacja jest podstawowym narzędziem do analizy danych w analityce biznesowej. Decyzje czy zwiększać inwestycje czy nie, ocena inwestycji, przewidywanie czy dany produkt odniesie sukces, szacunek kursu akcji w kolejnym dniu, szacunek zysków, ocena przyszłego partnera, przewidywanie czy cena ropy spadnie czy pójdzie w górę itd. są problemami klasyfikacji. Klasyfikacje te mogą się opierać na danych publicznie dostępnych, np. raportach spólek giełdowych, publicznych wypowiedziach prezesów, itd., bądź też prywatnych danych należących do danej firmy.
 
Klasyfikacji stosuje się również do analizy stanu technicznego urządzeń, przewidywania kiedy się zepsują, kiedy powinny być serwisowane, itd. Często przedmiotem klasyfikacji jest też ogólny stan zagrożenia, aktualny lub przyszły. Na przykład przewidywanie ataku terrorystycznego jest klasyfikacją.
 
### Czym jest klasyfikator?
 
Klasyfikator można zdefiniować jako maszynę, która dokonuje klasyfikacji.  Do maszyny tej wrzucamy opis przedmiotu, a po chwili wypluwa ona jego klasę z określonym stopniem pewności. Takim klasyfikatorem jest m.in. nasz mózg. 
 
Podstawowe trzy parametry które charakteryzują każdy klasyfikator to 
 
1. sposób opisu przedmiotu, tzn. jakie dane są uwzględniane w klasyfikacji i jaka jest ich reprezentacja (tzn. jak są one przedstawione),
- przedmiot klasyfikacji, np. kolor, wraz  z listą klas (np. czarny, czerwony, zielony, nieznany),  oraz 
- implementowany model, tj.. forma reprezentacji wiedzy o danej dziedzinie (kategorii) którą klasyfikator zawiera.
 

 